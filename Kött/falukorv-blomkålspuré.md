Falukorv med blomkålspuré och grönsaker
=======================================

4 personer
----------

### Blomkålspuré

-	1 blomkålshuvud (ca. 900 g)
-	2 vitlöksklyftor
-	1/2 dl crème fraiche
-	50 g smör

Skär blomkålen i bitar. Skala vitlöksklyftorna. Koka blomkål och vitlök i lättsaltat vatten tills blomkålen är riktigt mjuk, 12–15 minuter.

Häll av vattnet. Mixa blomkål och vitlök tillsammans med crème fraiche och smör i matberedare eller med stavmixer. Smaka av med 1/2 tsk salt och 1 krm peppar.

### Grönsaksröra

-	3 morötter (ca. 300 g)
-	2 stånd broccoli
-	2 msk rapsolja
-	3 msk riven pepparrot
-	1 dl syltlök
-	1 knippe dill

Skala morötterna. Skär dem och broccolin i bitar. Hetta upp rapsolja i en stekpanna och fräs morotsbitarna ca 3 minuter. Tillsätt broccoli och fräs 2–3 minuter. Hacka dillen. Smaka av fräset med dill, pepparrot, syltlök, salt och peppar.

-	600 g falukorv

Skär falukorven i tjocka skivor och grilla i grillpanna eller stek i stekpanna. Servera falukorven med den fluffiga blomkålspurén och grönsaksfräset.
