Lammstek med svartrots- och potatisgratäng
==========================================

4 portioner
-----------

### Gratäng smaksatt med getost

-	500 g potatis, exempelvis Bintje eller King Edward
-	500 g svartrötter
-	3 dl vispgrädde
-	3 pressade vitlöksklyftor
-	100 g getost i små bitar

Sätt ugnen på 160°. Skala potatis och svartrötter. Skär dem i tunna skivor. Koka upp potatis och svartrötter i grädden. Pressa i vitlöken. Rör i getosten. Smaka av med salt och nymalen vitpeppar.

Lägg över potatis och svartrötter i en ugnsfast form. Baka gratängen i ugnen i 45–60 minuter till den får en gyllenbrun yta.

### Lammstek

-	1 lammstek på ca 1 kg

Gnid in lammsteken med salt och peppar. Bryn den i lite osaltat smör. Stek den färdig i 160° varm ugn i 45–50 minuter. Lammsteken ska vara rosa i mitten, ca 58° på stektermometern. Ta ut ur ugnen och låt den ta igen sig en liten stund.

### Rödvinssky med soltorkade tomater

-	2 finhackade schalottenlökar
-	2 msk finskurna soltorkade tomater
-	4 dl kraftig köttbuljong
-	4 dl gott rött vin
-	100 g osaltat smör
-	1 msk finhackad färsk dragon

Fräs löken i lite smör i en kastrull utan att den får ta färg. Lägg i de torkade tomaterna. Häll på rödvinet och buljongen. Koka ihop till en sås med hög smak. Sila såsen. Vispa kraftigt ner smöret. Smaka av med salt och peppar. Rör i dragonen precis innan serveringen av lammsteken.

Duka med varma tallrikar. Skär lammsteken i vackra skivor. Bjud den med gratängen, såsen och gärna någon god svamp.
