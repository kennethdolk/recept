Strimlad lövbiff i senapssås med parmesan
=========================================

4 personer
----------

-	600 g lövbiff
-	1 gul lök
-	2 msk vitvinsvinäger
-	1 1/2 dl vitt vin (kan ersättas med vatten)
-	1 dl vatten
-	1/2 msk koncentrerad köttfond
-	2 msk dijonsenap
-	2 dl grädde
-	2 vitlöksklyftor
-	parmesanost

Skala och hacka löken fint. Fräs den sakta guldgul i en klick smör i en kastrull. Tillsätt vinägern och låt den nästan koka in. Häll på vin, vatten och fond och låt sjuda i 5 minuter.

Skala vitlöksklyftorna och hacka fint. Klicka i senapen, häll på grädden och lägg i vitlöken. Låt puttra sakta under lock.

Skär lövbiffen i strimlor. Bryn den i smör och krydda med salt och peppar. Sila såsen över köttet, låt alltsammans få ett uppkok och flaga parmesan över före servering. Ris eller pasta passar bra till.
