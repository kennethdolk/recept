# Vietnamesiska kycklingvingar
## 3-4 personer

### Glaze

Börja med att steka:

* 1 msk neutral olja
* 2 pressade vitlöksklyftor
* 1 msk finhackad färsk ingefära

på medeltemperatur tills vitlöken börjar brynas litegrann.

Blanda i

* 3 msk farinsocker
* 2 msk fisksås
* 2 msk ljus soja
* saft från en halv lime
* 3 msk sriracha (om du vill ha starkare så fläska på mer sriracha)

övriga ingredienser och reducera ner tills du får en sirapsliknande konsistens på din glaze. Ställ sedan undan den.

### Marinad och vingar

Blanda ihop

* 2 dl vatten
* 2 msk farinsocker
* 1 msk salt
* 2 msk fisksås
* 2 msk ljus soja (gärna vietnamesisk eller thailändsk)
* saft från en halv lime
* 2 pressade vitlöksklyftor

och marinera sedan

* 1 kg kycklingvingar (funkar också utmärkt med kycklingben)

i den under minst en timma. Du kan behöva röra om kring dem emellanåt.

Ta upp vingarna och torka av dem litegrann, kasta marinaden. Badda sedan in vingarna med

* 1-2 dl kikärtsmjöl (rismjöl eller potatismjöl funkar också)

Det är mjölet som ger krispet så det är ganska viktigt. 

Tänd grillen och förbered för indirekt grillning. Du lägger alltså upp de glödande briketterna mot ena kanten av grillen.

Grilla vingarna över glöden på båda sidor. Det kommer se lite torrt ut, men det här blir *inte* torrt när det är färdigt. Vingarna ska bli lite svärtade men se till så du inte bränner dem för mycket.

Lägg sedan över vingarna till andra sidan grillen och lägg på locket. Låt dem ligga där i typ 20 minuter, eller tills innertemperaturen ligger på runt 70°C.

Kasta nu direkt ner vingarna i en bunke, häll på glaze och rör om ordentligt.

Lägg upp på ett serveringsfat och häll på

* 1 dl hackade jordnötter
 
Servera med

* Jasminris eller Vietnamesisk nudelsallad (det hittar du genom googling)
* 1 kruka hackad koriander vid sidan av
* Ev. en [koriandersalsachutneysås](https://feeders.se/2018/03/08/koriandersalsachutneysas/) (dvs. koriander, lime, olja och salt)

